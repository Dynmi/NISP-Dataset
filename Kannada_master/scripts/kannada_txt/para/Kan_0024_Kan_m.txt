SP 24

ಶಾಲೆಯ ಸ್ವಾತಂತ್ರ್ಯೋತ್ಸವ ಕಾರ್ಯಕ್ರಮದ ಸಂಭ್ರಮಾಚರಣೆಗೆ ಊರಿನ ಹಿರಿಯರಾದ ಶತಾಯುಷಿ ವೆಂಕನಗೌಡರು ಸಾಕ್ಷಿಯಾಗಿದ್ದರು.
ಸ್ವಾತಂತ್ರ್ಯ ಹೋರಾಟದಲ್ಲಿ ಭಾಗವಹಿಸಿದ್ದ ಅವರ ಉಪಸ್ಥಿತಿ ಕಾರ್ಯಕ್ರಮಕ್ಕೆ ಮೆರುಗು ನೀಡಿತ್ತು.
ತಳಿರು ತೋರಣಗಳಿಂದ ಅಲಂಕೃತಗೊಂಡಿದ್ದ ಶಾಲೆ, ಮಕ್ಕಳ ಕೈಯಲ್ಲಿ ಫಳಫಳ ಹೊಳೆಯುತ್ತಿದ್ದ ಧ್ವಜ, ಧ್ವಜಸ್ತಂಭದಿಂದ ಶಾಲೆಯ ದಶದಿಕ್ಕುಗಳಲ್ಲಿ ಕಟ್ಟಿದ್ದ ಕೇಸರಿ ಬಿಳಿ ಹಸಿರು ಬಣ್ಣದ ಪೇಪರ್‌ಗಳ ಸಡಗರವನ್ನು ಕಂಡ ವೆಂಕನಗೌಡರು ಹರುಷಪಟ್ಟರು.
ಭಾರತ ಮಾತೆಯನ್ನು ಬ್ರಿಟಿಷರ ಬಂಧನದಿಂದ ಮುಕ್ತಗೊಳಿಸಲು ಹೋರಾಡಿ ವೀರಮರಣ ಹೊಂದಿದ ಹಲವಾರು ನೇತಾರರ ವೇಷಭೂಷಣ ತೊಟ್ಟು ನಿಂತಿದ್ದ ಮಕ್ಕಳನ್ನು ನೋಡಿ ಕಣ್ತುಂಬಿಕೊಂಡರು.
ಧ್ವಜಾರೋಹಣವನ್ನು ನೆರವೇರಿಸಿದ ವೇಂಕನಗೌಡರು ಎದೆಯುಬ್ಬಿಸಿ ತಲೆಯೆತ್ತಿ ನಿಂತು ರಾಷ್ಟ್ರಗೀತೆಯನ್ನು ಹಾಡಿದಾಗ ಇಳಿವಯಸ್ಸಿನಲ್ಲಿಯೂ ನವಯುವಕನಂತೆ ಕಂಗೊಳಿಸಿದರು.
ಮಕ್ಕಳನ್ನು ಕುರಿತು ಮಾತನಾಡುತ್ತಾ, 'ಮಕ್ಕಳೇ, ದೇಶಕ್ಕೆ ಸ್ವಾತಂತ್ರ ಸಿಗುವ ಮುನ್ನ ನಡೆದ ಘಟನೆಯೊಂದನ್ನು ಹೇಳುತ್ತೇನೆ.
ಭಾರತ ಸ್ವಾತಂತ್ರ್ಯ ಸಂಗ್ರಾಮದಲ್ಲಿ ಪುಟ್ಟ ಹಳ್ಳಿಯೊಂದರಲ್ಲಿ ನಡೆದ ಘಟನೆ.
ಹಳ್ಳಿಯ ಕೇಂದ್ರಭಾಗದಲ್ಲಿ ಬ್ರಿಟಿಷರ ಕಚೇರಿ ಇತ್ತು.
ಆ ಕಟ್ಟಡದ ತುತ್ತತುದಿಯಲ್ಲಿ ಹಾರಾಡುತ್ತಿದ್ದ 'ಯೂನಿಯನ್‌ ಜಾಕ್‌' ಬಾವುಟ ನಮ್ಮ ದಾಸ್ಯವನ್ನು ಸೂಚಿಸುತ್ತಿತ್ತು.
ಅದೇ ಕಚೇರಿಯ ಮುಂದೆ ಒಬ್ಬ ಯುವಕ ಚಹದ ಅಂಗಡಿ ಇಟ್ಟುಕೊಂಡಿದ್ದ.
ಬ್ರಿಟಿಷರ ಧ್ವಜದ ಹಾರಾಟ ಕಂಡು ಸಂಕಟಪಡುತ್ತಿದ್ದ.
ಪ್ರತಿದಿನವೂ ಅನುಭವಿಸುತ್ತಿದ್ದ ಹಿಂಸೆಯಿಂದ ಆತನಲ್ಲಿ ದೇಶಪ್ರೇಮ ಮೂಡಿ ಕಚೇರಿಯ ಮೇಲೆ ಹಾರಾಡುವ ಬ್ರಿಟಿಷ್‌ ಧ್ವಜವನ್ನು ಹೇಗಾದರೂ ಮಾಡಿ ಕಿತ್ತೆಸೆದು ಭಾರತ ಧ್ವಜವನ್ನು ಹಾರಿಸಬೇಕೆಂಬ ಛಲ ಹುಟ್ಟಿತು.
ಅದೊಂದು ದಿನ ಕಚೇರಿಯಲ್ಲಿದ್ದ ಎಲ್ಲರಿಗೂ ಚಹಾ ಪೂರೈಸಿ ಹೊರಬರುವಾಗ ಎಡಭಾಗದಲ್ಲಿದ್ದ ಮೆಟ್ಟಿಲುಗಳನ್ನು ಹತ್ತಿ ನಡೆದುಬಿಟ್ಟ.
ಕಚೇರಿಯ ಮೇಲೆರುತ್ತಿದ್ದಂತೆ ಆತ ಭಯಪಡಲಿಲ್ಲ.
ಆತನ ಎದೆಯಾಳದಲ್ಲಿ ದೇಶಪ್ರೇಮ ಉಕ್ಕುತ್ತಿತ್ತು.
ತಾನು ಮಾಡಹೊರಟಿರುವ ಕೆಲಸದ ಬಗ್ಗೆ ಹೆಮ್ಮೆಪಟ್ಟುಕೊಂಡ.
ದೇಶಭಕ್ತಿಯ ಹುಮ್ಮಸ್ಸು ಆತನ ಕಾಲುಗಳಿಗೆ ಶಕ್ತಿ ನೀಡಿತು.
ಸರಸರ ಮೇಲೇರಿದವನೆ ಬ್ರಿಟಿಷ್‌ ಬಾವುಟವನ್ನು ಕಿತ್ತೆಸದ ಸಂತಸದಿಂದ ಆನಂದಭಾಷ್ಪ ಸುರಿಸಿದ.
ದಾರದ ತುದಿಗೆ ಭಾರತ ಧ್ವಜವನ್ನು ಕಟ್ಟಿ ಇನ್ನೇನು ಹಾರಿಸಬೇಕಿತ್ತು, ಆತನ ಹರುಷ ಇಮ್ಮಡಿಗೊಳ್ಳಬೇಕಿತ್ತು.
ಕಚೇರಿಯ ಮುಂಬಾಗಿಲ ಕಾವಲುಗಾರರು ಹಾರಿಸಿದ ಗುಂಡು ಯುವಕನ ಎದೆಯನ್ನು ಛಿದ್ರಗೊಳಿಸಿತ್ತು.
ಆತ, ಪ್ರಾಣ ಹೋದರೂ ಭಾರತಮಾತೆಯ ಗೌರವವನ್ನು ನೆಲಕಚ್ಚಿಸಬಾರದೆಂದುಕೊಂಡು ಧ್ವಜದ ದಾರವನ್ನು ಕೈಗೆ ಸುತ್ತಿಕೊಂಡು ಕೆಳಗೆ ಬಿದ್ದ.
ಕಂಬದ ತುದಿಯಲ್ಲಿ ಭಾರತಮಾತೆ ನಲಿಯತೊಡಗಿದಳು.
ಹಾರಾಡುತ್ತಿದ್ದ ಧ್ವಜವನ್ನು ನೋಡಿದ ಕಂಗಳಲ್ಲಿ ಧನ್ಯತಾ ಭಾವವಿತ್ತು.
ಭಾರತಮಾತೆ ಸ್ವಾತಂತ್ರ್ಯದೇವತೆಯಾದ ಚಿತ್ರ ಆತನ ಕಣ್ಣುಗಳಲ್ಲಿ ಮೂಡಿತ್ತು.
ಹೀಗೆ ದೇಶಕ್ಕಾಗಿ ಪ್ರಾಣತ್ಯಾಗ ಮಾಡಿದ ಅಸಂಖ್ಯಾತ ಅನಾಮಧೇಯ ದೇಶಭಕ್ತರನ್ನು ನಾವು ನೆನಪಿಸಿಕೊಳ್ಳುವುದಿಲ್ಲ.
